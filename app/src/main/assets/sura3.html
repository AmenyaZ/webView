<h1 style="text-align: center;"><span style="text-decoration: underline;">SURA YA TATU URAIA</span></h1>
<h3>Haki za Raia</h3>
<p>12. (1) Kila raia -&nbsp;</p>
<ol style="list-style-type: lower-alpha;">
<li>anastahiki kupata haki, fursa, na faida kwa mujibu wa Katiba hii; na&nbsp;</li>
<li>ana haki ya kupata hati ya usafiri ya Kenya na hati yoyote ya usajiliwa au utambulisho unaotolewa na Serikali kwa raia wake.</li>
</ol>
<p>(2) hati ya usafiri au hati nyingine ya usajili au utambulisho iliyotajwa katika ibara ya (1) (b), inaweza kunyimwa mtu, kusimamishwa kwa muda au kupokonywa mtu kwa mujibu wa Sheria ya Bunge ambayo inatosheleza kigezo kilichotajwa katika Kifungu cha 24.</p>
<h3>Kudumisha uraia na Kupata Uraia</h3>
<p>13. (1) Kila mtu ambaye alikuwa raia punde tu kabla ya kuanza kutumika Katiba hii atadumisha hali ya uraia wake .</p>
<p>(2) Uraia unaweza kupatikana kwa kuzaliwa, au kujiandikisha .</p>
<p>(3) Uraia haupotezwi kwa sababu ya ndoa au kuvunjika kwa ndoa.</p>
<h3>Uraia kwa kuzaliwa</h3>
<p>14. (1) Kila mtu ni raia wa Kenya iwapo, wakati wa siku ya kuzaliwa kwake, iwe amezaliwa nchini Kenya au la, bora tu ikiwa mama au baba yake ni raia.</p>
<p>(2) Ibara ya (1) itatumika sawa kwa mtu ambaye alizaliwa kabla ya siku ya kuanza kutumika kwa Katiba hii, iwe amezaliwa nchini au la, ikiwa mama au baba yake ni, au alikuwa raia.</p>
<p>(3) Bunge linaweza kutunga sheria kuwekea mipaka athari za ibara ya (1) na (2) kwa raia wa Kenya ambao wamezaliwa nje ya Kenya.</p>
<p>(4) Mtoto anayepatikana nchini Kenya ambaye anaonekana kuwa na umri wa chini ya miaka minane, na ambaye uraia wake haujulikani na pia wazazi hawajulikani, atachukuliwa kuwa raia kwa kuzaliwa.</p>
<p>(5) Mtu ambaye ni raia wa Kenya kwa kuzaliwa na ambaye amekoma kuwa raia kwa sababu ya kupata uraia wa nchi nyingine ana haki, kwa kutuma maombi, kurejeshewa uraia wa Kenya.</p>
<h3>Uraia kwa kujiandikisha</h3>
<p>15. (1) Mtu ambaye ameolewa na raia kwa muda wa angalau miaka saba ana haki, kutuma maombi ya kusajiliwa kama raia.</p>
<p>(2) Mtu ambaye amekuwa mkazi halali nchini Kenya kwa muda wa miaka saba&nbsp;mfululizo, na ambaye anatimiza masharti yote ya sheria yaliyoidhinishwa na Bunge, anaweza kutuma maombi ya kujiandikisha kama raia.</p>
<p>(3) Mtoto ambaye si raia na ambaye ni wa kupangwa na raia, ana haki ya kuwa raia kwa kutuma maombi .</p>
<p>(4) Bunge litatunga sheria itakayotoa masharti ambayo yatazingatiwa kuwapa uraia watu binafsi ambao ni raia wa nchi nyingine.</p>
<p>(5) Kifungu hiki kitatumika kwa mtu kuanzia tarehe ya kuanza kutumiwa kwa Katiba hii , lakini mahitaji yoyote ambayo ni lazima yatimizwe kabla ya mtu anayestahili kusajiliwa kama raia, yatachukuliwa kama yaliyotimizwa pasi na kuzingatia iwapo mtu huyu aliyatimiza kabla au baada ya tarehe ya kuanza kutekelezwa kwa Katiba hii, au kwa kiwango fulani kabla au baada ya tarehe ya kutekelezwa.</p>
<h3>Uraia mara mbili</h3>
<p>16. (1) Mtu ambaye ni raia kwa kuzaliwa hapotezi uraia wake kwa sababu ya kupata uraia wa nchi nyingine.</p>
<h3>Kupokonywa uraia</h3>
<p>17. (1) Iwapo mtu amepata uraia kwa kusajiliwa, uraia huo unaweza kupokonywa iwapo-&nbsp;</p>
<ol style="list-style-type: lower-alpha;">
<li>mtu huyo alijipatia uraia huo kwa njia ya ulaghai, udanganyifu wa uwakilishi au kuficha ukweli unaotakikana;&nbsp;</li>
<li>iwapo mtu huyo, katika vita vyovyote ambavyo Kenya ilihusika, kinyume na sheria alifanya biashara au kuwasiliana na adui au amejihusisha au kushiriki biashara na ambayo kwa kujua, ilitekelezwa kwa namna ambayo ilikuwa ni kusaidia adui;&nbsp;</li>
<li>katika kipindi cha miaka mitano baada ya kusajiliwa, amepatikana na hatia na kuhukumiwa kifungo cha miaka mitatu au zaidi; au&nbsp;</li>
<li>wakati wowote ule baada ya kusajiliwa amepatikana na hatia ya uhaini au hatia ambayo-&nbsp;</li>
</ol>
<ol style="list-style-type: lower-roman;">
<li style="padding-left: 30px;">amepewa adhabu ya kifungo cha angalau miaka saba au zaidi; au&nbsp;</li>
<li style="padding-left: 30px;">hukumu kali zaidi inaweza kutolewa.</li>
</ol>
<p>(2) Uraia wa mtu ambaye alichukuliwa kuwa raia kwa kuzaliwa kama inavyofikiriwa katika Kifungu cha 14 (4) unaweza kupokonywa iwapo-&nbsp;</p>
<ol style="list-style-type: lower-alpha;">
<li>uraia ulipatikana kwa njia ya ulaghai, udanganyifu wa uwakilishi au kuficha ukweli unaotakikana kwa mtu yoyote;&nbsp;</li>
<li>utaifa au kuzaliwa kwa mtu huyo kunajulikana na kufichua kwamba mtu huyo alikuwa raia wa nchi nyingine; au</li>
<li>&nbsp;umri wa mtu huyo unakuja kujulikana na kufichua kwamba alikuwa na umri wa zaidi ya miaka minane alipopatikana nchini Kenya.</li>
</ol>
<h3>Sheria kuhusu Uraia</h3>
<p>18. Bunge litaunda sheria &mdash;</p>
<ol style="list-style-type: lower-alpha;">
<li>kueleza taratibu ambazo kupitia kwazo mtu anaweza kuwa raia;&nbsp;</li>
<li>kuongoza uingiaji na kukaa nchini Kenya&nbsp;</li>
<li>kutoa hali ya wakaazi wa kudumu;&nbsp;</li>
<li>kutoa nafasi ya kukana uraia kwa hiari;&nbsp;</li>
<li>kutoa taratibu za kupokonywa uraia;&nbsp;</li>
<li>kuamua majukumu na haki za raia; na&nbsp;</li>
<li>Kwa jumla, kuyawezesha masharti ya Sura hii. </li>
</ol>
