<h1 style="text-align: center;"><span style="text-decoration: underline;">SURA YA TANO</span></h1>
<h2 style="text-align: center;">ARDHI NA MAZINGIRA</h2>
<h2 style="text-align: center;">Sehemu ya 1- Ardhi</h2>
<h3>Kanuni za sera ya ardhi</h3>
<p>60. (1) Ardhi nchini Kenya itashikiliwa, kutumiwa na kusimamiwa katika misingi ya usawa, ufanisi, uzalishaji na uendelevu, na kwa mujibu wa kanuni zifuatazo-</p>
<ol style="list-style-type: lower-alpha;">
<li>uwezo sawa wa kupata ardhi;&nbsp;</li>
<li>usalama wa haki za ardhi;</li>
<li>usimamizi endelevu na wa manufaa, wa rasilmali za ardhi;&nbsp;</li>
<li>usimamizi wa ardhi kwa uwazi na kwa gharama ya kufaa;</li>
<li>hifadhi na utunzaji bora wa maeneo muhimu kiekolojia;</li>
<li>kumaliza ubaguzi wa kijinsia katika sheria, mila na desturi zinazohusiana na mali iliyomo katika ardhi hiyo; na&nbsp;</li>
<li>kuhimiza jamii kutatua mizozo kuhusu ardhi kupitia mifumo ya kiasili inayoambatana na Katiba hii.</li>
</ol>
<p>(2) Kanuni hizi zitatekelezwa kupitia kwa sera ya ardhi ya kitaifa inayoundwa na kuchunguzwa upya kila mara na serikali ya kitaifa kupitia kwa sheria.</p>
<h3>Uainishaji wa ardhi</h3>
<p>61. (1) Ardhi yote nchini Kenya ni ya Wakenya wote kama taifa, jamii na kama watu binafsi.</p>
<p>(2) Ardhi yote nchini Kenya inaainishwa kama mali ya umma, jamii au ya kibinafsi.</p>
<h3>Ardhi ya umma</h3>
<p>62. (1) Ardhi ya umma ni-</p>
<ol style="list-style-type: lower-alpha;">
<li>ardhi ambayo wakati wa kuanza kutumika kwa Katiba hii ni mali ya Serikali inavyoelezwa na Sheria ya Bunge wakati huo;&nbsp;</li>
<li>ardhi inayomilikiwa, kutumiwa au kukaliwa kisheria na taasisi yoyote ya Serikali, isipokuwa pale ambapo ardhi hiyo inakaliwa na idara ya Serikali chini ya kukodi kibinafsi;</li>
<li>ardhi iliyokabidhiwa Serikali kwa njia ya kuuza, kurudishiwa au kusalimishwa;&nbsp;</li>
<li>ardhi ambayo haimilikiwi kisheria na mtu yeyote au jamii yoyote;</li>
<li>&nbsp;ardhi ambayo mrithi wake hawezi kutambuliwa kwa vyovyote kisheria;&nbsp;</li>
<li>ardhi yoyote iliyo na madini au mafuta inavyoelezwa kisheria;&nbsp;</li>
<li>misitu ya Serikali kando na misitu inayotajwa katika Kifungu cha 63 (2) (d) (i), hifadhi ya wanyama, chemichemi za maji, mbuga za kitaifa, hifadhi za wanyama za serikali na sehemu maalum zilizolindwa;&nbsp;</li>
<li>barabara zote kulingana na Sheria ya Bunge;&nbsp;</li>
<li>mito yote, maziwa yote na sehemu nyingine za maji kama inavyoelezwa na Sheria ya Bunge;</li>
<li>mipaka ya bahari, maeneo maalum ya kiuchumi na chini ya bahari;&nbsp;</li>
<li>miamba ya kibara;&nbsp;</li>
<li>ardhi yote kati ya nyanda za juu na za chini za maji;&nbsp;</li>
<li>ardhi yoyote ambayo haijaainishwa kama ya kibinafsi au ya jamii chini ya Katiba hii; na&nbsp;</li>
<li>ardhi yoyote itakayotangazwa kuwa ya umma na Sheria ya Bunge-&nbsp;</li>
</ol>
<ol style="list-style-type: lower-roman;">
<li style="padding-left: 30px;">itakayotumika katika tarehe ya kuanza kutumika kwa Katiba hii; na&nbsp;</li>
<li style="padding-left: 30px;">iliyoidhinishwa baada ya kuanza kutumika kwa Katiba hii.</li>
</ol>
<p>(2) Ardhi ya umma itatolewa na kumilikiwa na Serikali ya Kaunti kwa amana kwa niaba ya wakazi wa Kaunti hiyo na itasimamiwa kwa niaba yao na Tume ya Kitaifa ya Ardhi iwapo imeainishwa chini ya-</p>
<ol style="list-style-type: lower-alpha;">
<li>ibara ya (1) (a),(c), (d) au (e); na</li>
<li>ibara ya (1)(b) mbali na ardhi inayoshikiliwa, inayotumiwa au inayomilikiwa na idara za Serikali ya kitaifa.</li>
</ol>
<p>(3) Ardhi ya umma, inayoainishwa chini ya ibara ya (1) (f) hadi (m) itatolewa na kumilikiwa na Serikali ya kitaifa kwa amana kwa niaba ya wananchi wa Kenya na itasimamiwa kwa niaba yao na Tume ya Kitaifa ya Ardhi.</p>
<p>(4) Ardhi ya umma haitatolewa au kutumiwa isipokuwa kwa kuzingatia Sheria ya Bunge inayofafanua hali na masharti ya kutolewa au matumizi hayo.</p>
<h3>Ardhi ya jamii</h3>
<p>63. (1) Ardhi ya jamii itatolewa na kumilikiwa na jamii zinazotambuliwa kwa misingi ya kikabila, kitamaduni au mahitaji ya kijamii yanayofanana .</p>
<p>(2) Ardhi ya umma inahusisha-&nbsp;</p>
<ol style="list-style-type: lower-alpha;">
<li>ardhi iliyosajiliwa kwa jina la wawakilishi wa kikundi kilicho chini ya masharti ya sheria yoyote;</li>
<li>&nbsp;ardhi yoyote iliyokabidhiwa jamii fulani kupitia kwa njia yoyote ya kisheria;&nbsp;</li>
<li>ardhi nyingine yoyote itakayotangazwa na Sheria ya Bunge kama ardhi ya jamii; na&nbsp;</li>
<li>ardhi ambayo-&nbsp;</li>
<li>inamilikiwa kihalali , kusimamiwa au kutumiwa na jamii maalum kama misitu ya jamii, malisho ya mifugo au madhabahu;</li>
<li>ardhi ya kinasaba na ardhi ambayo kitamaduni ilimilikiwa na jamii ya wawindaji; au&nbsp;</li>
<li>kisheria inashikiliwa kama ardhi ya amana na serikali za Kaunti lakini isiyojumuisha ardhi ya umma iliyoshikiliwa kama amana na serikali za kaunti chini ya Kifungu cha 62 (2).</li>
</ol>
<p>(3) Ardhi yoyote ya jamii ambayo haijasajiliwa itashikiliwa kwa amana na Serikali za kaunti kwa niaba ya jamii hizo.</p>
<p>(4) Ardhi ya jamii haitatolewa au kutumiwa vinginevyo isipokuwa kwa misingi ya sheria inayofafanua hali na viwango vya haki za kila mwanajamii kibinafsi au wanajamii wote kwa pamoja.</p>
<p>(5) Bunge litatunga sheria kuidhinisha utekelezwaji wa Kifungu hiki.</p>
<h3>Ardhi ya kibinafsi</h3>
<p>64. Ardhi ya kibinafsi inajumuisha-&nbsp;</p>
<ol style="list-style-type: lower-alpha;">
<li>ardhi yoyote iliyosajiliwa na inayomilikiwa na mtu yeyote chini ya umilikaji ardhi bila masharti;&nbsp;</li>
<li>ardhi inayomilikiwa na mtu yeyote kwa kukodisha; na&nbsp;</li>
<li>ardhi yoyote nyingine iliyotangazwa kuwa ya kibinafsi chini ya Sheria ya Bunge.</li>
</ol>
<h3>Umilikaji Ardhi wa Wasio Raia</h3>
<p>65. (1) Mtu asiye raia anaweza kumiliki au kutumia ardhi kwa misingi ya kukodisha pekee, na mkataba huo hata ukitolewa hautazidi miaka tisini na tisa.</p>
<p>(2) Masikizano, makubaliano au uhawilisho wa aina yoyote unaompa mtu asiye raia wa Kenya uwezo wa kumiliki ardhi kwa zaidi ya miaka tisini na tisa utachukuliwa kwamba maafikiano hayo ni ya miaka tisini na tisa na wala sio zaidi.</p>
<p>(3) Kwa madhumuni ya Kifungu hiki-</p>
<p>(4) kampuni au shirika lolote litakubaliwa tu kama raia iwapo shirika hilo linamilikiwa kabisa na raia mmoja au zaidi;</p>
<p>(5) mali inayoshikiliwa kama amana itachukuliwa kama inayomilikiwa na raia iwapo tu faida ya manufaa yote ya amana hiyo inashikiliwa na raia.</p>
<p>(6) Bunge linaweza kutunga sheria kuweka masharti zaidi ya utekelezaji wa Kifungu hiki.</p>
<h3>Kanuni za matumizi ya ardhi na mali</h3>
<p>66. (1) Serikali inaweza kudhibiti matumizi ya ardhi yoyote au haki yoyote kuhusu ardhi kwa ajili ya ulinzi, usalama wa umma, mpangilio wa umma, maadili ya umma, afya ya umma, au mpango wa matumizi ya ardhi.</p>
<p>(2) Bunge litatunga sheria kuhakikisha kwamba uwekezaji katika mali ni kwa manufaa ya jamii na chumi zao.</p>
<h3>Tume ya Kitaifa ya Ardhi</h3>
<p>67. (1) Tume ya Kitaifa ya Ardhi imeundwa.</p>
<p>(2) Majukumu ya Tume ya Kitaifa ya Ardhi ni-&nbsp;</p>
<ol style="list-style-type: lower-alpha;">
<li>kusimamia ardhi ya umma kwa niaba ya Serikali ya kitaifa na kaunti;&nbsp;</li>
<li>kupendekezea Serikali ya kitaifa sera ya kitaifa kuhusu ardhi;&nbsp;</li>
<li>kushauri Serikali ya kitaifa kuhusu utaratibu wa kina wa kusajili umiliki wa ardhi kote nchini.&nbsp;</li>
<li>kufanya utafiti kuhusiana na ardhi na matumizi ya rasilmali nyingine za kiasili na kutoa mapendekezo kwa mamlaka yanayohusika;&nbsp;</li>
<li>kuanzisha uchunguzi wake au kutokana na malalamiko kuhusu ukiuakaji haki uliopo au wa kihistoria kuhusu ardhi na kupendekeza suluhisho mwafaka;&nbsp;</li>
<li>kuhimiza matumizi ya njia za kiasili zinazokubalika za kusuluhisha mizozo inayohusu ardhi;</li>
<li>kutathmini ushuru unaotozwa ardhi na thamani ya mali isiyoweza kuhamishwa katika eneo lolote linalotambuliwa na sheria;&nbsp;</li>
<li>kusimamia na kuwa na jukumu la kuangalia mpango wa matumizi ya ardhi nchini;</li>
</ol>
<p>(3) Tume ya Kitaifa ya Ardhi inaweza kutekeleza majukumu mengine yatakayotolewa na sheria ya nchi.</p>
<h3>Sheria kuhusu Ardhi</h3>
<p>68. (1) Bunge-&nbsp;</p>
<ol style="list-style-type: lower-alpha;">
<li>litarekebisha, kuunganisha na kusawazisha sheria zilizopo kuhusu ardhi;</li>
<li>litarekebisha sheria za kisekta kuhusu matumizi ya ardhi kwa mujibu wa kanuni zilizotajwa katika Kifungu cha 60 (1);&nbsp;</li>
<li>litatunga sheria-&nbsp;</li>
</ol>
<ol style="list-style-type: lower-roman;">
<li>
<h3>kushauri kuhusu kiwango cha juu na cha chini cha ekari za ardhi ya kumilikiwa baada ya kuzingatia ardhi ya kibinafsi;</h3>
</li>
<li>kudhibiti njia ambazo ardhi yoyote inaweza kubadilishwa kutoka kwenye ngazi moja hadi nyingine;&nbsp;</li>
<li>kudhibiti utambuaji na uhifadhi wa mali ya kindoa na hasa boma la kindoa wakati wa ndoa na wakati wa uvunjwaji wa ndoa hiyo;&nbsp;</li>
<li>kulinda, kuhifadhi na kutoa nafasi ya kupatikana kwa ardhi yote ya umma;&nbsp;</li>
<li>kuwezesha kuchunguzwa upya kwa nafasi ya ardhi ya umma ili kuimarisha mali au uhalali wake;&nbsp;</li>
<li>kuwalinda wategemezi wa jamaa za wafu na haja ya kupata ardhi yakiwemo maslahi ya mume na mke wanaoishi katika ardhi;</li>
<li>kutoa nafasi kwa suala jingine lolote linalohitajika katika kuendeleza masharti ya Sura hii.</li>
</ol>
<h2 style="text-align: center;">Sehemu ya 2- Mazingira na Maliasili</h2>
<h3>Kanuni na wajibu kuhusiana na mazingira</h3>
<p>69. Serikali &ndash;&nbsp;</p>
<ol style="list-style-type: lower-alpha;">
<li>itahakikisha matumizi, usimamizi, na uhifadhi wa mazingira na maliasili unaodumishwa na kuhakikisha usawa katika ugavi wa faida zinazopatikana.&nbsp;</li>
<li>itafanya juhudi ili kutimiza na kuhakikisha kuwa angalau asilimia kumi ya ardhi ya Kenya imepandwa miti;&nbsp;</li>
<li>italinda na kukuza hakimiliki za rasilmali za kiakili na elimu ya jadi ya uanuwai wa viumbe na rasilmali za kinasaba za kuzaliwa za jamii;&nbsp;</li>
<li>itahimiza kushiriki kwa umma katika usimamizi, utunzaji, na uhifadhi wa mazingira.&nbsp;</li>
<li>italinda rasilmali zote za kinasaba na uanuwai wa kielimu viumbe;&nbsp;</li>
<li>itaanzisha mifumo ya kutathmini athari ya mazingira, ukaguzi wa mazingira na usimamizi wa mazingira hayo;</li>
<li>&nbsp;itatupilia mbali michakato na shughuli ambazo zinaweza kuhatarisha mazingira; na</li>
<li>kutumia mazingira na maliasili kwa manufaa ya Wakenya.</li>
</ol>
<p>(2) Kila mtu anawajibika kushirikiana na idara za Serikali na watu wengine kulinda na kuhifadhi mazingira na kuhakikisha kuna maendeleo ya kiekolojia na matumizi ya rasilmali.</p>
<h3>Utekelezwaji wa haki za mazingira</h3>
<p>70. (1) Iwapo mtu anadai kuwa haki ya kupata mazingira safi na yenye afya inayotambuliwa na kulindwa chini ya Kifungu cha 42 imekiukwa, inakiukwa au inaelekea kukiukwa, kunyimwa, kuvunjwa au kutishiwa, mtu huyo anaweza kuwasilisha kesi mahakamani ili asikilizwe mbali na hatua nyingine za kisheria zitakazoshughulikia suala hilo.</p>
<p>(2) Kutokana na ombi chini ya ibara ya (1), mahakama inaweza kutoa amri au maelekezo yanayostahili-&nbsp;</p>
<ol style="list-style-type: lower-alpha;">
<li>kuzuia, kukomesha au kuachisha tendo au kosa lolote hatari kwa mazingira;&nbsp;</li>
<li>kumshurutisha afisa yeyote wa umma kuchukua hatua ya kuzuia au kukomesha tendo au kosa lolote hatari kwa mazingira; ama&nbsp;</li>
<li>kutoa fidia kwa mwathiriwa yeyote anayeathirika kutokana na ukiukaji wowote wa haki ya kupata mazingira safi na salama kiafya.</li>
</ol>
<p>(3) Kwa madhumuni ya Kifungu hiki, haitakuwa lazima kwa anayetoa maombi kuonyesha kwamba mtu amepata hasara au kujeruhiwa.</p>
<h3>Makubaliano kuhusiana na maliasili</h3>
<p>71. (1) Mapatano yoyote yanaweza kuidhinishwa na Bunge iwapo-&nbsp;</p>
<ol style="list-style-type: lower-alpha;">
<li>yanahusisha utoaji wa haki au makubaliano na, au kwa niaba ya mtu yeyote, ikiwemo Serikali ya taifa kwa mtu mwingine, ya kutumia maliasili yoyote iliyo nchini Kenya; na&nbsp;</li>
<li>yataafikiwa siku ya kuanza kutumia Katiba hii au baadaye.</li>
</ol>
<p>(2) Kupitia utungaji wa sheria, Bunge litatoa viwango vya maafikiano yatakayoidhinishwa chini ya ibara ya (1).</p>
<h3>Sheria kuhusu Mazingira</h3>
<p>72. (1) Bunge litatunga sheria ya utekelezaji kamili wa masharti ya Sehemu hii.</p>
