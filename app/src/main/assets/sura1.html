<h1 style="text-align: center;"><span style="text-decoration: underline;">SURA YA KWANZA</span></h1>
<h2 style="text-align: center;">MAMLAKA YA WANANCHI NA UKUU WA KATIBA HII</h2>
<h3>Mamlaka ya wananchi</h3>
<p>1. (1) Mamlaka yote makuu ni ya wananchi wa Kenya na yanaweza kutekelezwa tu kulingana na Katiba hii.</p>
<p>(2) Wananchi watatekeleza mamlaka yao kwa njia ya moja kwa moja au kupitia kwawawakilishi wao waliochaguliwa kidemokrasia.</p>
<p>(3) Mamlaka ya wananchi katika Katiba hii yamepewa idara zifuatazo za Serikali, ambazo zitatekeleza majukumu yao kulingana na Katiba hii &ndash;</p>
<ol style="list-style-type: lower-alpha;">
<li>&nbsp;Bunge na mabaraza ya kutunga sheria katika Serikali za Kaunti;&nbsp;</li>
<li>Serikali ya kitaifa na mifumo ya Serikali za Kaunti; na&nbsp;</li>
<li>Idara ya mahakama na tume zingine huru ;</li>
</ol>
<p>(4) mamlaka ya wananchi yanatekelezwa katika-&nbsp;</p>
<ol style="list-style-type: lower-alpha;">
<li>kiwango cha kitaifa; na&nbsp;</li>
<li>kiwango cha kaunti.</li>
</ol>
<h3>Ukuu wa Katiba hii</h3>
<p>2. (1) Katiba hii ni sheria kuu ya Jamhuri na inaunganisha asasi zote za nchi katika viwango vyote viwili vya Serikali na watu wote.</p>
<p>(2) Hakuna mtu anayeweza kudai au kutumia mamlaka ya Taifa ila tu kwa idhini ya Katiba hii.</p>
<p>(3) Uhalali au uthabiti wa Katiba hii hauwezi kupingwa na mahakama yoyote au idara yoyote ya Serikali.</p>
<p>(4) Sheria yoyote, ikiwemo sheria ya mila na tamaduni, ambayo haiambatani na Katiba hii ni batili na kiwango cha ukinzani huo pamoja na kitendo chochote au utendaji unaopingana na Katiba hii si halali.</p>
<p>(5) Sheria za jumla za kimataifa zitakuwa sehemu ya sheria za Kenya.</p>
<p>(6) Mkataba au maagano yoyote ambayo yataidhinishwa na Kenya yatakuwa sehemu ya sheria za Kenya chini ya Katiba hii.</p>
<h3>Kuilinda Katiba Hii</h3>
<p>3. (1) Kila mtu ana jukumu la kuiheshimu, kuitetea na kuilinda Katiba hii.</p>
<p>(2) Jaribio lolote la kubuni Serikali bila kufuata Katiba hii ni kinyume cha sheria.</p>
