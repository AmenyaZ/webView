<h1 style="text-align: center;"><span style="text-decoration: underline;">SURA YA PILI JAMHURI</span></h1>
<h3>Kutangaza Jamhuri</h3>
<p>4. (1) Kenya ni Jamhuri huru.</p>
<p>(2) Jamhuri ya Kenya itakuwa Taifa la demokrasia ya vyama vingi lililobuniwa kwa misingi ya maadili ya kitaifa na kanuni za uongozi kama ilivyotajwa katika Kifungu cha 10.</p>
<h3>Eneo la Kenya</h3>
<p>5. Eneo la Jamhuri ya Kenya ni lile la nchi na maji ya Taifa la Kenya katika tarehe ya kuanza kutekelezwa, na nyongeza zingine za eneo au maji kama itakavyobainishwa na sheria ya Bunge.</p>
<h3>Ugatuzi na Kufikia Huduma</h3>
<p>6. (1) Eneo la Kenya limegawanywa katika kaunti zilizotajwa katika Mpangilio wa Kwanza.</p>
<p>(2) Serikali katika viwango vya kitaifa na kaunti ni tofauti na zinategemeana na Zitaendesha mahusiano yao ya uelewanaji kwa misingi ya mashauriano na ushirikiano.</p>
<p>(3) Asasi ya Serikali ya kitaifa itahakikisha ufikiaji wa huduma zake bora katika sehemu zote za Jamhuri kwa njia inayofaa na kulingana na hali ya huduma inayotakikana</p>
<h3>Lugha ya Taifa, Lugha Rasmi na lugha nyingine.</h3>
<p>7. (1) Lugha ya taifa ya Jamhuri ni Kiswahili.</p>
<p>(2) Lugha rasmi za Jamhuri ya Kenya ni Kiswahili na Kiingereza.</p>
<p>(3) Serikali-</p>
<ol style="list-style-type: lower-alpha;">
<li>&nbsp;Itakuza na kulinda lugha tofauti za wananchi wa Kenya; na&nbsp;</li>
<li>Italinda na itastawisha matumizi ya lugha za kiasili, Lugha Ishara ya Kenya, Breli na njia nyingine za mawasiliano na teknolojia zinazoweza kufikiwa na watu wenye ulemavu.</li>
</ol>
<h3>Nchi na Dini</h3>
<p>8. (1) Hakutakuwa na dini ya Taifa.</p>
<h3>Nembo za Kitaifa na siku za kitaifa</h3>
<p>9. (1) Alama za kitaifa za Jamhuri ni &ndash;&nbsp;</p>
<ol style="list-style-type: lower-alpha;">
<li>bendera ya taifa;&nbsp;</li>
<li>wimbo wa taifa;&nbsp;</li>
<li>nembo ya taifa; na&nbsp;</li>
<li>muhuri wa Serikali</li>
</ol>
<p>(2) Alama za kitaifa ni kama zilivyotajwa katika Mpangilio wa Pili.</p>
<p>(3) Siku kuu za kitaifa ni &ndash;&nbsp;</p>
<ol style="list-style-type: lower-alpha;">
<li>Siku kuu ya Madaraka, kuadhimishwa Juni 1;&nbsp;</li>
<li>Siku kuu ya Mashujaa, kuadhimishwa Oktoba 20; na&nbsp;</li>
<li>Siku kuu ya Jamhuri, kuadhimishwa Disemba 12.</li>
</ol>
<p>(4) Siku kuu ya kitaifa itakuwa siku ya mapumziko kote nchini.</p>
<p>(5) Bunge linaweza, kupitia kwa sheria, kuamua ni siku gani itakuwa ya kitaifa na kuelekeza maadhimisho yake kama siku ya mapumziko.</p>
<h3>Maadili ya kitaifa na kanuni za utawala</h3>
<p>10. (1) Maadili ya kitaifa, kanuni na malengo yaliyo katika Sura hii yatazingatiwa na idara mbalimbali za Serikali, watumishi wa umma na watu wote wanapo &ndash;</p>
<ol style="list-style-type: lower-alpha;">
<li>tekeleza au kufasiri Katiba hii;&nbsp;</li>
<li>tumia, tekeleza au kufasiri sheria yoyote; au&nbsp;</li>
<li>tunga, au kutekeleza maamuzi kuhusu sera ya kitaifa.</li>
</ol>
<p>(2) Maadili ya kanuni za uongozi ni pamoja na &ndash;&nbsp;</p>
<ol style="list-style-type: lower-alpha;">
<li>Uzalendo, umoja wa kitaifa, kushirikiana na ugatuzi wa mamlaka, utawala wa sheria, demokrasia na kushiriki kwa watu;&nbsp;</li>
<li>heshima ya binadamu, usawa, haki za jamii, kushirikishwa, haki za binadamu, kutobagua na kulindwa kwa makundi yaliyotengwa.&nbsp;</li>
<li>utawala mwema, uadilifu, uwazi na uwajibikaji; na&nbsp;</li>
<li>maendeleo endelevu.</li>
</ol>
<h3>Utamaduni</h3>
<p>11. (1) Katiba hii inatambua utamaduni kama msingi wa taifa na jumla ya ustaarabu wa watu na taifa la Kenya.</p>
<p>(2) Serikali&ndash;&nbsp;</p>
<ol style="list-style-type: lower-alpha;">
<li>itakuza aina zote za kitaifa na kitamaduni za kujieleza kupitia fasihi, sanaa, sherehe za kitamaduni, sayansi, mawasiliano, habari, vyombo vya habari, uchapishaji, maktaba na turathi nyingine za kitamaduni;&nbsp;</li>
<li>itatambua jukumu la sayansi na teknolojia za kiasili katika maendeleo ya nchi;&nbsp;</li>
<li>itatambua haki za kiubunifu za watu wa Kenya;</li>
</ol>
<p>(3) Bunge litatunga sheria-&nbsp;</p>
<ol style="list-style-type: lower-alpha;">
<li>kuhakikisha kwamba jamii zinapewa fidia au mrabaha kwa kutumiwa kwa turathi zao za kitamaduni; na&nbsp;</li>
<li>kutambua na kulinda umiliki wa mbegu na mimea mbalimbali ya kiasili, sifatofauti za kimaumbile na matumizi yake miongoni mwa jamii za Kenya.</li>
</ol>
