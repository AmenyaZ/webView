<h1 style="text-align: center;"><span style="text-decoration: underline;">SURA YA NNE</span></h1>
<h2 style="text-align: center;">SHERIA YA HAKI</h2>
<h2 style="text-align: center;">Sehemu ya 1- Masharti ya jumla kuhusiana na Sheria ya Haki</h2>
<h3>Haki na uhuru wa kimsingi</h3>
<p>19. (1) Sheria ya Haki ni kiungo muhimu katika utawala wa kidemokrasia nchini Kenya na ndiyo msingi wa sera za kijamii, kiuchumi na kitamaduni.</p>
<p>(2) Lengo la kutambua na kulinda haki za binadamu na uhuru wa kimsingi ni kulinda heshima ya watu binafsi na jamii tofauti na kukuza haki za kijamii na kufanikisha uwezo wa binadamu wote.</p>
<p>(3) Haki na uhuru wa kimsingi zinazotajwa katika sura hii-</p>
<ol style="list-style-type: lower-alpha;">
<li>ni za kila mtu binafsi na wala hazikabidhiwi na Serikali;&nbsp;</li>
<li>hazitengi haki na uhuru mwingine wa kimsingi ambao haukutajwa katika Sura hii, lakini zinazotambuliwa na kukubaliwa na sheria, ila kwa kiwango ambacho hazikubaliani na Sura hii; na&nbsp;</li>
<li>zinazingatia mipaka inayoelezwa katika Katiba hii.</li>
</ol>
<h3>Utekelezaji wa Sheria ya Haki</h3>
<p>20. (1) Sheria ya Haki inahusu sheria zote na inajumlisha idara zote za Serikali na watu wote.</p>
<p>(2) Kila mtu ana haki na uhuru wa kimsingi uliotajwa katika Sheria ya Haki, kwa kiwango kikubwa kuambatana na hali ya haki hiyo au uhuru huo wa kimsingi.</p>
<p>(3) Katika kutekeleza Sheria ya Haki, mahakama inapaswa-&nbsp;</p>
<ol style="list-style-type: lower-alpha;">
<li>kukuza sheria kupita kiwango ambacho sheria imeiangazia haki au uhuru wowote wa kimsingi; na&nbsp;</li>
<li>kuchukua fasiri inayopendelea kwa kiwango kikubwa utekelezaji wa haki au uhuru wa kimsingi.</li>
</ol>
<p>(4) Katika kufasiri Sheria ya Haki, mahakama, mahakama maalum, au mamlaka nyingine zitaendeleza-&nbsp;</p>
<ol style="list-style-type: lower-alpha;">
<li>maadili yanayoongoza jamii iliyo wazi na ya kidemokrasia kulingana na heshima ya ubinadamu, ulinganifu, usawa, na uhuru; na&nbsp;</li>
<li>imani, madhumuni na malengo ya Sheria ya Haki.</li>
</ol>
<p>(5) Katika utekelezaji wa haki yoyote chini ya Kifungu cha 43, endapo Serikali inadai kuwa haina rasilimali za kutekeleza haki hiyo, mahakama, mahakama maalum au mamlaka yoyote itaongozwa na kanuni zifuatazo-</p>
<ol style="list-style-type: lower-alpha;">
<li>&nbsp;ni jukumu la Serikali kuonyesha kuwa rasilmali hazipo;&nbsp;</li>
<li>katika kugawa rasilmali, Serikali ina jukumu la kuhakikisha kuna uwezekano mkubwa wa kunufaishwaa na haki au uhuru wa kimsingi kwa kuzingatia hali halisi, kukiwemo kutengwa kwa baadhi ya makundi au watu binafsi; na&nbsp;</li>
<li>Mahakama, mahakama maalum au mamlaka nyingine haziwezi kuingilia uamuzi wa idara ya Serikali kuhusu ugavi wa rasilmali zilizopo, hasa kwa misingi kuwa itakuwa imefikia uamuzi tofauti.</li>
</ol>
<h3>Utekelezaji wa haki na uhuru wa kimsingi</h3>
<p>21. (1) Ni wajibu wa kimsingi wa Serikali na kila idara ya Serikali kuzingatia, kuheshimu, kulinda, kuendeleza, na kutimiza haki na uhuru wa kimsingi katika Sheria ya Haki.</p>
<p>(2) Serikali itachukua hatua za kisheria, kisera na nyinginezo ikihusisha uwekaji wa viwango ili kufanikisha ufikiaji wa haki kama ilivyohakikishiwa katika ibara ya 43.</p>
<p>(3) Ni wajibu wa mashirika yote ya Serikali na watumishi kushughulikia mahitaji ya makundi maalum katika jamii, wakiwemo wanawake, wazee, watu wenye ulemavu, watoto, vijana na jamii za walio wachache au zilizotengwa, pamoja na jamii fulani za kikabila, kidini na kitamaduni.</p>
<p>(4) Serikali itabuni na kutekeleza sheria ili kutimiza wajibu wake wa kimataifa kuhusu haki za binadamu na uhuru wa kimsingi.</p>
<h3>Utekelezaji wa Sheria ya Haki</h3>
<p>22. (1) Kila mtu ana haki ya kuwasilisha kesi mahakamani akidai kunyimwa, kukiukwa, au kutishiwa haki au uhuru wa kimsingi ulioko katika Sheria ya Haki</p>
<p>(2) Pamoja na kuwasilishwa na mtu anayewawakilisha, kesi chini ya ibara ya (1) inaweza kuwasilishwa mahakamani na-&nbsp;</p>
<p>mtu anayemwakilisha mtu mwingine asiyeweza kujiwakilisha;&nbsp;</p>
<ol style="list-style-type: lower-alpha;">
<li>mtu ambaye pia ni mwanachama wa kundi fulani au kwa hiari ya kundi au tabaka fulani la watu;&nbsp;</li>
<li>mtu aliyejitolea kwa niaba ya umma; na</li>
<li>muungano uliojitolea kwa niaba ya mtu mmoja au kundi miongoni mwa wanachama.</li>
</ol>
<p>(3) Jaji Mkuu ataweka kanuni zinazoruhusu kesi zilizotajwa katika kifungu hiki ambazo zitaridhisha kigezo kwamba-&nbsp;</p>
<ol style="list-style-type: lower-alpha;">
<li>haki za kulalamika zilizotolewa katika ibara ya (2) zinatekelezwa kwa ukamilifu;&nbsp;</li>
<li>urasmi unaohusiana na kesi hizo, kukiwemo kuanzishwa kwa kesi, unawekwa kwa kiwango cha chini, na hasa pakiwa na haja, mahakama itakubali kuwepo kwa kesi kwa misingi ya rekodi zisizo na ulazima wa urasmi;</li>
<li>&nbsp;hakuna fedha zitakazotozwa kwa kuanzisha kesi;</li>
<li>mahakama, kwa kuzingatia kanuni za haki za kimsingi haitazuiwa bila sababu na mahitaji madogo madogo; na&nbsp;</li>
<li>shirika au mtu binafsi mwenye ujuzi maalum anaweza, kwa idhini ya mahakama, kujitokeza kama rafiki wa mahakama.</li>
</ol>
<p>(4) Kukosekana kwa kanuni zinazoangaziwa katika ibara ya (3) hakutamnyima yeyote haki ya kuwasilisha malalamiko kulingana na Kifungu hiki, kusikizwa kwa malalamiko hayo na kuamriwa na mahakama.</p>
<h3>Mamlaka ya mahakama kudumisha na kutekeleza Sheria ya Haki</h3>
<p>23. (1) Mahakama Kuu ina mamlaka kwa mujibu wa Kifungu cha 165 kusikiliza upya na kuamua kesi inayohusu kunyimwa, kukiukwa, kuvunjwa au kutishiwa kwa haki au uhuru wa kimsingi katika Sheria ya Haki.</p>
<p>(2) Bunge litatunga sheria kutoa uwezo wa kiasili kwa mahakama ya chini katika kusikizwa upya na kuamuliwa kwa kesi dhidi ya kunyimwa, kuvunjwa na kukiukwa kwa Sheria ya Haki.</p>
<p>(3) Katika kesi yoyote inayoletwa mbele yake chini ya Kifungu cha 22, mahakama inaweza kutoa usaidizi, ukiwemo-&nbsp;</p>
<ol style="list-style-type: lower-alpha;">
<li>kukiri haki;</li>
<li>agizo la kusimamisha kesi;</li>
<li>amri ya uhifadhi;</li>
<li>kutangaza kutofaa kwa sheria yoyote inayonyima, kuvunja, kuingilia na kutishia Sheria ya Haki na isiyokubalika kwa misingi ya Kifungu cha 24;&nbsp;</li>
<li>amri ya kufidiwa; na&nbsp;</li>
<li>amri ya marekebisho ya kisheria</li>
</ol>
<h3>Mipaka ya haki au uhuru wa kimsingi</h3>
<p>24. (1) Haki ya uhuru wa kimsingi iliyo katika Sheria ya Haki haiwezi kuwekewa mipaka isipokuwa kupitia kwa sheria na iwe tu kwamba mipaka ina maana, na ni ya haki katika jamii iliyo wazi na ya kidemokrasia, na chini ya misingi ya heshima ya binandamu, usawa na uhuru, na kwa kuzingatia vipengele muhimu vikiwemo-&nbsp;</p>
<ol style="list-style-type: lower-alpha;">
<li>hali ya haki hiyo au uhuru wa kimsingi;&nbsp;</li>
<li>umuhimu wa lengo la mipaka hiyo;&nbsp;</li>
<li>hali na kiwango cha mipaka hiyo;</li>
<li>&nbsp;haja ya kuhakikisha kuwa kufurahia wa haki hizo na uhuru huo wa kibinafsi kwa mtu yeyote hautatizi haki na uhuru wa kimsingi wa watu wengine; na</li>
<li>uhusiano uliopo kati ya mpaka na lengo lake na endapo kuna njia zingine zisizotatiza za kufikia lengo hilo.</li>
</ol>
<p>(2) Licha ya ibara ya (2), sharti la sheria linalowekea mipaka haki au uhuru wa kimsingi-&nbsp;</p>
<ol style="list-style-type: lower-alpha;">
<li>ikiwa ni sharti lililotungwa au kurekebishwa kabla au baada ya siku ya kuanza kutumika Katiba hii, si halali, isipokuwa sheria hiyo haswa inadhihirisha madhumuni ya kuiwekea mipaka haki hiyo au uhuru wa kimsingi na kiwango cha mipaka hiyo;&nbsp;</li>
<li>halitachukuliwa kama kuzuia haki au uhuru uliotajwa katika Sheria ya Haki isipokuwa pale ambapo sharti hilo linaeleza wazi na kwa yakini kuhusu haki au uhuru wa kimsingi unaopaswa kuzuiwa na hali au kiwango cha mipaka hiyo; na</li>
<li>halitazuia haki au uhuru wa kimsingi unaotajwa katika Sheria ya Haki ili kupunguza uzito na umuhimu uliowekwa katika haki hiyo.</li>
</ol>
<p>(3) Serikali au mtu anayetaka kuhalalisha mpaka fulani atapaswa kuthibitishia mahakama, mahakama maalum au mamlaka nyingine kuwa mahitaji ya Kifungu hiki yameridhishwa.</p>
<p>(4) Masharti katika Sura hii kuhusu usawa yatatumika kwa wote ila tu pale ambapo patahitajika utekelezaji wa Sheria ya Kiislamu mbele ya mahakama za Kadhi kwa waumini wa Kiislamu kwa mujibu wa hadhi zao za kibinafsi, hali ya ndoa, talaka na urithi.</p>
<p>(5) Licha ya ibara za (1) na (2), sharti la sheria linaweza kuwekea mipaka utekelezaji wa haki na/au uhuru wa kimsingi katika masharti kwa watu wanaohudumu katika Vikosi vya Usalama vya Kenya, au Huduma za Polisi za Kitaifa-&nbsp;</p>
<ol style="list-style-type: lower-alpha;">
<li>Kifungu cha 31- Faragha;&nbsp;</li>
<li>Kifungu cha 36 -Uhuru wa kutangamana&nbsp;</li>
<li>Kifungu cha 37- Mikutano, maandamano, migomo na malalamiko;&nbsp;</li>
<li>Kifungu cha 41 &ndash;Mahusiano ya kikazi;</li>
<li>Kifungu cha 43 &ndash; Haki za kiuchumi na kijamii;</li>
<li>Kifungu cha 49 &ndash;Haki za watu waliotiwa mbaroni;</li>
</ol>
<h3>Haki na Uhuru Usioweza Kuwekewa Mipaka</h3>
<p>25. Licha ya sharti lolote lingine katika Katiba hii, hakutakuwa na mipaka dhidi ya haki na uhuru wa kimsingi ufuatao-</p>
<ol style="list-style-type: lower-alpha;">
<li>&nbsp;uhuru dhidi ya mateso, unyanyasaji au adhabu zilizokiuka ubinadamu;&nbsp;</li>
<li>uhuru dhidi ya utumwa;</li>
<li>haki kwenye kesi ; na</li>
<li>haki ya kuitikia amri ya kufikishwa mahakamani.</li>
</ol>
<h2 style="text-align: center;">Sehemu ya 2- Haki na uhuru wa kimsingi</h2>
<h3>Haki ya kuishi</h3>
<p>26. (1) Kila mtu ana haki ya kuishi.</p>
<p>(2) Maisha ya mtu huanza baada ya kutunga mimba.</p>
<p>(3) Mtu hatauawa kimaksudi, isipokuwa kwa kiwango kinachoidhinishwa na Katiba hii au kwa sheria nyingine iliyoandikwa;</p>
<p>(4) Uavyaji mimba hauruhusiwi, isipokuwa kwa maoni ya mtaalamu wa masuala ya afya, kuna haja ya matibabu ya dharura, au maisha au afya ya mama imo hatarini au kwa kuidhinishwa na sheria nyingine iliyoandikwa;</p>
<h3>Usawa na Uhuru dhidi ya kubaguliwa</h3>
<p>27. (1) Kila mtu ni sawa mbele ya sheria na ana haki ya kulindwa na kupata manufaa sawa ya sheria.</p>
<p>(2) Usawa unajumuisha kupata haki na uhuru wote wa kimsingi kwa njia iliyo kamili na sawa.</p>
<p>(3) Wanawake na wanaume wana haki ya usawa ikiwemo haki ya kupata nafasi sawa katika shughuli za kisiasa, kiuchumi, kitamaduni na kijamii.</p>
<p>(4) Serikali, kwa njia ya moja kwa moja au isiyo ya moja kwa moja, haitakuwa na ubaguzi dhidi ya mtu yeyote kwa misingi yoyote ikiwemo asili, jinsia, ujauzito, hali ya mtu kindoa, hali ya kiafya, asili ya kikabila au kijamii, rangi, umri, ulemavu, dini, dhamiri, imani, utamaduni, mavazi, lugha au kuzaliwa.</p>
<p>(5) Mtu hatakuwa na ubaguzi dhidi ya mwingine kwa njia ya moja kwa moja au vinginevyo katika misingi iliyotajwa na kuonyeshwa na ibara ya (4).</p>
<p>(6) Ili kutoa athari kamilifu za kutimiza haki zinazohakikishiwa na Kifungu hiki, Serikali itachukua hatua za kisheria na nyinginezo kukiwemo vitendo sawazishi na sera ambazo zimebuniwa kupinga athari za kutonufaika kwa watu binafsi au makundi ya watu kwa sababu ya ubaguzi wa hapo awali.</p>
<p>(7) Hatua yoyote inayochukuliwa chini ya ibara ya (6) itashughulikia kikamilifu fidia yoyote kwa kuzingatia uhitaji ulioko</p>
<p>(8) Pamoja na hatua zinazokusudiwa katika ibara ya (6), Serikali itachukua hatua za kisheria na nyinginezo ili kutekeleza kanuni kwamba, idadi ya watu waliochaguliwa au kuteuliwa katika mashirika haitakuwa na wanachama zaidi ya thuluthi mbili wa jinsia moja.</p>
<h3>Hadhi ya Binadamu</h3>
<p>28. (1) Kila mtu anamiliki heshima ya kuzaliwa kama binadamu na haki ya kutaka hali hii iheshimiwe.</p>
<h3>Uhuru na usalama wa mtu</h3>
<p>29. Kila mtu ana haki ya uhuru na usalama wake unaohusisha haki ya-</p>
<ol style="list-style-type: lower-alpha;">
<li>kutonyimwa uhuru kiholela bila sababu;</li>
<li>kutozuiliwa bila kushtakiwa mahakamani, isipokuwa wakati wa hali ya hatari ambapo kifungo cha aina hiyo kinaelezwa katika Kifungu cha 58;&nbsp;</li>
<li>kuwa huru dhidi ya aina zote za ghasia kutoka kwa umma au watu binafsi;&nbsp;</li>
<li>kutoteswa kwa njia yoyote ile, iwe ya kimwili au kiakili;</li>
<li>kutopewa adhabu ya viboko; au&nbsp;</li>
<li>kutotendewa au kupewa adhabu za kikatili, kudhalilisha au kushusha hadhi ya ubinadamu.</li>
</ol>
<h3>Utumwa na kazi ya kulazimishwa</h3>
<p>30. (1) Hakuna mtu atazuiliwa katika utumwa.</p>
<p>(2) Mtu hatahitajika kufanya kazi ya kulazimishwa.</p>
<h3>Faragha</h3>
<p>31. Kila mtu ana haki ya faragha yake, inayohusisha haki ya-&nbsp;</p>
<ol style="list-style-type: lower-alpha;">
<li>kutosakwa yeye mwenyewe, makao yake au mali yake;&nbsp;</li>
<li>mali kutonyakuliwa;&nbsp;</li>
<li>habari kuhusu familia au masuala ya kibinafsi ambayo hayahitajiki au kufichuliwa pasi na umuhimu wowote;&nbsp;</li>
<li>faragha ya mawasiliano yao kutoingiliwa.&nbsp;</li>
</ol>
<p>Uhuru wa dhamiri, dini, imani na maoni</p>
<p>32. (1) Kila mtu ana haki ya uhuru wa kuwa na msimamo, dini, mawazo, imani na maoni.</p>
<p>(2) Kila mtu ana haki, ama kibinafsi au na wengine katika jamii, kwa wazi au kifaragha, kufuata dini au imani yoyote kupitia ibada, matendo, mafundisho au maadhimisho, yakiwemo mazingatio ya siku za ibada.</p>
<p>(3) Mtu hatazuiwa kuingia ama kujiunga na taasisi yoyote, kunyimwa ajira au kufika mahali fulani au kufurahia haki yoyote kwa sababu ya imani yake ya kidini.</p>
<p>(4) Mtu hatalazimishwa kutenda au kujihusisha na kitendo chochote ambacho ni kinyume na imani ya dini yake.</p>
<p>Uhuru wa kujieleza</p>
<p>33. (1) Kila mtu ana haki ya uhuru wa kujieleza unaohusisha-&nbsp;</p>
<p>uhuru wa kutafuta, kupokea au kutoa habari au kauli;&nbsp;</p>
<p>uhuru wa ubunifu wa kisanii; na&nbsp;</p>
<p>uhuru wa kiakademia na utafiti wa kisayansi.</p>
<p>(2) Haki ya uhuru wa kujieleza haiambatani na -</p>
<ol style="list-style-type: lower-alpha;">
<li>propaganda ya vita;&nbsp;</li>
<li>uchochezi wa ghasia;&nbsp;</li>
<li>hotuba za chuki; au</li>
<li>utetezi wa chuki ambao -&nbsp;</li>
</ol>
<ol style="list-style-type: lower-roman;">
<li style="padding-left: 30px;">unajumuisha uchochezi wa kikabila, kuwatusi wengine au uchochezi wa kusababisha maafa; au</li>
<li style="padding-left: 30px;">unaotokana na misingi yoyote ya ubaguzi iliyotajwa au kuonyeshwa katika Kifungu cha 27 (4).</li>
</ol>
<p>(3) katika kutekeleza uhuru wa kujieleza, kila mtu ataheshimu haki na hadhi ya watu wengine.</p>
<h3>Uhuru wa vyombo vya habari</h3>
<p>34. (1) Uhuru na kujitegemea kwa vyombo vya matangazo, kuchapisha na vingine vya habari ya aina yoyote unahakikishwa lakini hauhusishi masharti yaliyotajwa katika Kifungu cha 33 (2) .</p>
<p>(2) Serikali &ndash;&nbsp;</p>
<ol style="list-style-type: lower-alpha;">
<li>haitadhibiti au kuingilia mtu yeyote anayehusika na utangazaji, uchapishaji au&nbsp;usambazaji wa chapisho lolote au usambazaji wa habari kwa kutumia nyenzo yoyote; au&nbsp;</li>
<li>haitamwadhibu mtu yeyote kwa kutoa maoni au mawazo au masuala yaliyomo kwenye matangazo, machapisho au usambazaji.</li>
</ol>
<p>(3) Vyombo vya utangazaji na vyombo vingine vya habari na vya kielektroniki vina uhuru wa kujiendeleza kwa kuongozwa tu na taratibu za leseni ambazo-&nbsp;</p>
<ol style="list-style-type: lower-alpha;">
<li>zimeratibiwa kuhakikisha udhibiti wa mawimbi ya hewa na aina nyingine za usambazaji wa mawimbi; na&nbsp;</li>
<li>haviingiliwi na Serikali, maslahi ya kisiasa au ya kibiashara.</li>
</ol>
<p>(4) Vyombo vyote vya habari vinavyomilikiwa na Serikali-&nbsp;</p>
<ol style="list-style-type: lower-alpha;">
<li>vitakuwa huru kuamua kuhusu habari, tahariri na matangazo yao au mawasiliano mengine;</li>
<li>havitaegemea upande wowote; na&nbsp;</li>
<li>vitatoa nafasi sawa ya kuwasilisha maoni tofauti tofauti na mawazo yanayokinzana.</li>
</ol>
<p>(5) Bunge litatunga sheria itakayotoa nafasi ya kuanzisha shirika ambalo-&nbsp;</p>
<ol style="list-style-type: lower-alpha;">
<li>litakuwa huru dhidi ya udhibiti wa Serikali au kuingiliwa kisiasa;</li>
<li>litaangazia maslahi ya sekta zote za jamii; na&nbsp;</li>
<li>litaweka viwango na kudhibiti vyombo vya habari na kutathmini uzingativu wa viwango hivyo.</li>
</ol>
<h3>Upataji habari</h3>
<p>35. (1) Kila mwananchi ana haki ya kupata-&nbsp;</p>
<ol style="list-style-type: lower-alpha;">
<li>habari ilizonazo Serikali; na&nbsp;</li>
<li>habari zozote alizonazo mtu mwingine na zinazohitajika ili kutekeleza au kulinda haki yoyote au uhuru wowote wa kimsingi.</li>
</ol>
<p>(2) Kila mtu ana haki ya kudai marekebisho au kubatilishwa kwa habari zozote za uongo au za kupotosha zinazomhusu mtu huyo.</p>
<p>(3) Serikali itachapisha na kutangaza taarifa yoyote inayoathiri taifa.</p>
<h3>Uhuru wa kutangamana</h3>
<p>36. (1) Kila mtu ana haki ya uhuru wa kutangamana ambayo inahusu haki ya kuanzisha, kujiunga na ,au kushiriki katika majukumu ya mashirika.</p>
<p>(2) Mtu hatalazimishwa kujiunga na muungano wa aina yoyote.</p>
<p>(3) Sheria yoyote kuhusu usajili wa miungano ya makundi ya kijamii itahitaji kwamba-&nbsp;</p>
<ol style="list-style-type: lower-alpha;">
<li>usajili huo hauwezi kuzuiwa au kuondolewa bila sababu maalum; na&nbsp;</li>
<li>kutakuwa na haki ya kusikizwa kwa kesi hiyo kabla ya usajili huo kuvunjiliwa mbali.</li>
</ol>
<h3>Mikutano, maandamano, migomo na malalamiko</h3>
<p>37. Kila mtu ana haki, bila haja ya kuomba ruhusa, ya kukutana, kuandamana, kugoma, na kuwasilisha malalamiko yake kwa mamlaka ya umma ila tu afanye hivyo kwa amani na bila kutumia silaha.</p>
<h3>Haki za kisiasa</h3>
<p>38. (1) Kila mwananchi ana uhuru wa kuwa na uchaguzi wa kisiasa, ikiwemo haki ya &ndash;</p>
<ol style="list-style-type: lower-alpha;">
<li>kuunda, au kushiriki katika uundaji wa chama cha kisiasa;&nbsp;</li>
<li>kushiriki katika shughuli za, au kusajili wanachama kwa niaba ya chama cha kisiasa; au&nbsp;</li>
<li>kufanyia kampeni chama cha kisiasa.</li>
</ol>
<p>(2) Kila mwananchi ana haki ya kushiriki katika uchaguzi huru, wa haki na unaofanyika mara kwa mara kwa misingi ya haki ya kupiga kura kwa wote na uhuru wa hiari ya mpiga kura kwa -</p>
<ol style="list-style-type: lower-alpha;">
<li>shirika au afisi yoyote ya umma iliyobuniwa chini ya Katiba hii na inayofanya uchaguzi; na&nbsp;</li>
<li>kiongozi wa afisi yoyote ya chama cha kisiasa ambacho mwananchi huyo ni mwanachama.</li>
</ol>
<p>(3) Kila raia akiwa mtu mzima ana haki pasipo na masharti yasiyo na busara,-&nbsp;</p>
<ol style="list-style-type: lower-alpha;">
<li>kujiandikisha kama mpiga kura;&nbsp;</li>
<li>kupiga kura ya siri katika uchaguzi wowote au katika kura ya maamuzi; na&nbsp;</li>
<li>kugombea wadhifa katika afisi ya umma, au afisi katika chama cha kisiasa ambacho yeye ni mwanachama na endapo atachaguliwa, ashike usukani.</li>
</ol>
<h3>Uhuru wa kutembea na makaazi</h3>
<p>39. (1) Kila mtu ana haki ya uhuru wa kutembea.</p>
<p>(2) Kila mtu ana haki ya kuondoka nchini Kenya.</p>
<p>(3) Kila mwananchi ana haki ya kuingia, kubaki na kuishi kokote nchini Kenya.</p>
<h3>Ulinzi wa haki ya kumiliki mali</h3>
<p>40. (1) Kwa kuzingatia Kifungu cha 65, kila mtu ana haki, kibinafsi au kwa kuungana na wengine kupata na kumiliki mali-</p>
<ol style="list-style-type: lower-alpha;">
<li>ya aina yoyote; na&nbsp;</li>
<li>katika sehemu yoyote ya Kenya.</li>
</ol>
<p>(2) Bunge halitatunga sheria inayoruhusu Serikali au mtu yeyote &ndash;</p>
<ol style="list-style-type: lower-alpha;">
<li>kidhalimu kumpokonya mtu mali ya aina yoyote, au thamana ama haki juu ya, mali ya aina yoyote;&nbsp;</li>
<li>kumzuia, au kwa njia yoyote kumnyima kufurahia haki chini ya Kifungu hiki katika misingi iliyobainishwa katika Kifungu cha (27) (4).</li>
</ol>
<p>(3) Serikali haitamnyima mtu yeyote haki ya kuwa na mali ya aina yoyote, au nia au haki ya kuwa na mali ya aina yoyote isipokuwa endapo kuzuiwa huko-&nbsp;</p>
<ol style="list-style-type: lower-alpha;">
<li>kunatokana na upataji ardhi au nia ya kutaka ardhi au kubadilisha maslahi fulani ili kupata ardhi, au hatimiliki ya ardhi, kwa mujibu wa Sura ya Tano; au&nbsp;</li>
<li>ni kwa matumizi ya umma au ni kwa manufaa ya umma na inatekelezwa kwa mujibu wa Katiba hii au Sheria nyingine yoyote ya Bunge Kwamba-</li>
</ol>
<ol style="list-style-type: lower-roman;">
<li style="padding-left: 30px;">inahakikisha malipo kwa ukamilifu ya kumfidia mtu huyo kabla ya mali hiyo kuchukuliwa;</li>
<li style="padding-left: 30px;">inampa mtu yeyote, mwenye maslahi au haki juu ya mali hiyo, njia ya kufikia mahakama ya kisheria.</li>
</ol>
<p>(4) Sharti linaweza kuundwa ili kuruhusu fidia kulipwa kwa wakazi wa ardhi kwa nia nzuri chini ya ibara ya (3), ambao huenda hawana hatimiliki ya ardhi hiyo.</p>
<p>(5) Serikali itaunga mkono, kukuza na kulinda hakimiliki ya usomi kwa watu wa Kenya.</p>
<p>(6) Haki chini ya Kifungu hiki haijumlishi mali yoyote ambayo haijapatikana kisheria.</p>
<h3>Mahusiano ya kikazi</h3>
<p>41. (1) Kila mtu ana haki ya kanuni sawa za kikazi. (2) Kila mfanyakazi ana haki ya-</p>
<ol style="list-style-type: lower-alpha;">
<li>&nbsp;kulipwa ipasavyo;&nbsp;</li>
<li>mazingira ya kufaa ya kufanyia kazi;&nbsp;</li>
<li>kuunda, kujiunga au kushiriki katika shughuli na mipango ya vyama vya wafanyakazi; na&nbsp;</li>
<li>kugoma.</li>
</ol>
<p>(3) Kila mwajiri ana haki ya-&nbsp;</p>
<ol style="list-style-type: lower-alpha;">
<li>kuunda au kujiunga na vyama vya waajiri; na&nbsp;</li>
<li>kushiriki katika shughuli na mipango ya vyama vya waajiri.</li>
</ol>
<p>(4) Kila chama cha wafanyakazi na vyama vya waajiri vina haki ya-&nbsp;</p>
<ol style="list-style-type: lower-alpha;">
<li>kuamua usimamizi wake, mipango na shughuli zake;</li>
<li>kupanga; na</li>
<li>kuunda na kujiunga na shirikisho.</li>
</ol>
<p>(5) Kila chama cha wafanyakazi, muungano wa wajiri na mwajiri wana haki ya kushiriki katika maafikiano ya pamoja.</p>
<h3>Mazingira</h3>
<p>42. (1) Kila mtu ana haki ya kuishi katika mazingira safi na salama, ambapo ni pamoja na haki ya-</p>
<ol style="list-style-type: lower-alpha;">
<li>kutunziwa mazingira kwa manufaa ya vizazi vilivyopo na vijavyo kupitia kwa hatua za kisheria na nyinginezo hasa zile ambazo zinakusudiwa katika Kifungu cha 69;&nbsp;</li>
<li>Kuhakikisha kuwa wajibu unaohusu mazingira, ulio chini ya Kifungu cha ya 70 umetimizwa.</li>
</ol>
<h3>Haki za kiuchumi na kijamii</h3>
<p>43. (1) Kila mtu ana haki ya -</p>
<ol style="list-style-type: lower-alpha;">
<li>kupata kiwango cha juu kabisa kinachowezekana cha afya, kinachohusu haki ya huduma za malezi ya kiafya ikiwa ni pamoja na malezi ya afya ya uzazi;&nbsp;</li>
<li>kupata makao ya kuridhisha, na viwango vinavyostahili vya usafi</li>
<li>kutokuwa na njaa, na kupata chakula cha kutosha na kinachostahili;&nbsp;</li>
<li>kupata maji safi na salama na ya kutosha;</li>
<li>usalama wa kijamii ; na&nbsp;</li>
<li>elimu.</li>
</ol>
<p>(2) Mtu hatanyimwa matibabu ya dharura.</p>
<p>(3) Serikali itatoa ulinzi wa kijamii unaofaa kwa wale ambao hawawezi kujisimamia wao wenyewe na jamii zao.</p>
<h3>Lugha na utamaduni</h3>
<p>44. (1) Kila mtu ana haki ya kutumia lugha na kushiriki katika maisha ya kitamaduni ya chaguo lake.</p>
<p>(2) Mtu anayetoka katika jamii ya utamaduni au lugha fulani ana haki, pamoja na wanajamii wenzake-&nbsp;</p>
<ol style="list-style-type: lower-alpha;">
<li>kufurahia utamaduni wake na kutumia lugha yake; au</li>
<li>kuunda, kujiunga na kudumisha vyama vya kitamaduni na kilugha na miungano mingine ya raia katika jamii.</li>
</ol>
<p>(3) Mtu hatamlazimisha mwingine kufanya, kuzingatia au kupitia mila zozote za kitamaduni.</p>
<h3>Familia</h3>
<p>45. (1) Familia ndicho kitengo cha asilia na kimsingi cha jamii na msingi muhimu katika mpangilio wa Jamii, na itafurahia kutambuliwa na kulindwa na Serikali.</p>
<p>(2) Kila mtu mzima ana haki ya kuoa mtu wa jinsia tofauti na yake na kulingana na makubaliano yao.</p>
<p>(3) Wahusika katika ndoa wana haki sawa wakati wa kuoana, katika ndoa na wakati wa kuvunjwa kwa ndoa yao.</p>
<p>(4) Bunge litatunga sheria inayotambua-&nbsp;</p>
<ol style="list-style-type: lower-alpha;">
<li>ndoa zilizotekelezwa chini ya utamaduni wowote, au mfumo wowote wa kidini, kibinafsi au sheria ya familia; na&nbsp;</li>
<li>Sheria ya kibinafsi au familia chini ya utamaduni wowote, au inayofuatwa na waumini wa dini fulani kwa kiasi kwamba, ndoa au mifumo kama hiyo ya kisheria inazingatia Katiba hii.</li>
</ol>
<h3>Haki za watumiaji wa Bidhaa</h3>
<p>46. (1) Watumiaji wa bidhaa na huduma wana haki ya-</p>
<ol style="list-style-type: lower-alpha;">
<li>kupata bidhaa na huduma za ubora wa kukubalika;</li>
<li>&nbsp;habari zenye manufaa kwao ili waweze kupata faida kamili kutokana na huduma na bidhaa hizo;&nbsp;</li>
<li>kulindwa afya yao, usalama wao, na maslahi yao ya kiuchumi; na&nbsp;</li>
<li>kufidiwa kwa hasara au matatizo yatakayotokana na kasoro ya bidhaa au huduma hizo.</li>
</ol>
<p>(2) Bunge litatunga sheria ya kuhakikisha ulinzi wa watumiaji na wa matangazo huru, kweli na ya kufaa.</p>
<p>(3) Kifungu hiki kinahusu bidhaa na huduma zitakazotolewa na mashirika ya umma au watu binafsi.</p>
<h3>Hatua ya haki za kiutawala</h3>
<p>47. (1) Kila mtu ana haki ya vitendo vya utawala ambavyo ni vya haraka, ufanisi, vya kisheria, vinavyofaa na sawa.</p>
<p>(2) Kila mtu ambaye haki yake au uhuru wake wa kimsingi umeathiriwa au unaweza kutatizwa kabisa na hatua ya kiutawala, ana haki ya kupewa sababu kwa njia ya maandishi kuhusu hatua hiyo.</p>
<p>(3) Bunge litatunga sheria ya kuidhinisha haki zilizotajwa katika ibara ya (1) na sheria hiyo-&nbsp;</p>
<ol style="list-style-type: lower-roman;">
<li>itatoa nafasi ya kurekebishwa kwa hatua hiyo ya kiutawala na mahakama au, ikiwezekana mahakama huru isiyoegemea upande wowote; na&nbsp;</li>
<li>kuendeleza uongozi unaofaa.</li>
</ol>
<h3>Uwezo wa Kufikia Haki</h3>
<p>48. Serikali itahakikisha uwezekano wa watu wote kufikia haki na malipo yoyote yakihitajika, yatakuwa ya kufaa na hayatazuia uwezekano wa kutendewa haki.</p>
<h3>Haki za waliotiwa mbaroni</h3>
<p>49. (1) Kila mtu aliyetiwa mbaroni ana haki ya-&nbsp;</p>
<ol style="list-style-type: lower-alpha;">
<li>kuarifiwa kwa upole na kwa lugha anayoielewa, kuhusu-&nbsp;</li>
</ol>
<ol style="list-style-type: lower-roman;">
<li style="padding-left: 30px;">sababu ya kukamatwa;&nbsp;</li>
<li style="padding-left: 30px;">haki ya kunyamaza; na&nbsp;</li>
<li style="padding-left: 30px;">matokeo ya kutonyamaza;</li>
</ol>
<p style="padding-left: 30px;">b.&nbsp; kunyamaza;</p>
<p style="padding-left: 30px;">c.&nbsp; kuwasiliana na wakili na watu wengine ambao msaada wao unahitajika;</p>
<p style="padding-left: 30px;">d.&nbsp; kutolazimishwa kutubu au kukiri hatia, hali ambayo inaweza kutumiwa katika ushahidi dhidi yake;</p>
<p style="padding-left: 30px;">e.&nbsp; kutenganishwa na watu wanaohudumia vifungo;</p>
<p style="padding-left: 30px;">f.&nbsp; kufikishwa mahakamani haraka iwezekanavyo, lakini si baada ya-</p>
<ol style="list-style-type: lower-roman;">
<li style="padding-left: 30px;">&nbsp;saa ishirini na nne baada ya kukamatwa; au</li>
<li style="padding-left: 30px;">iwapo hizo saa ishirini na nne zimekamilika wakati ambapo vikao vya mahakama haviendelei au kwa siku isiyo ya mahakama, kufikia mwisho wa siku ya mahakama inayofuatia;</li>
</ol>
<p style="padding-left: 30px;">g.&nbsp; kufunguliwa mashtaka au kuarifiwa kuhusu sababu ya kuendelea kuzuiliwa kwake, au kuachiliwa huru siku yake ya kwanza ya kufikishwa mahakamani; na</p>
<p style="padding-left: 30px;">h.&nbsp; kuachiliwa kwa dhamana kwa sababu zinazoeleweka kabla ya kushtakiwa isipokuwa kukiwa na sababu nyingine za kulazimisha kutendwa kinyume cha dhamana hiyo.</p>
<p>(2) Mtu hatawekwa rumande kwa kosa linaloweza kuadhibiwa kwa kutozwa faini pekee au kufungwa gerezani kwa muda usiozidi miezi sita.</p>
<h3>Haki katika kusikizwa kwa kesi</h3>
<p>50. (1) Kila mtu ana haki ya kutaka mzozo wowote unaoweza kusuluhishwa kisheria kuamuliwa katika kikao cha haki mahakamani au, ikiwezekana asasi au mahakama maalum iliyo huru na isiyoegemea upande wowote.</p>
<p>(2) Kila mshtakiwa ana haki ya kesi yake kusikizwa kwa njia ya haki, ikiwemo haki ya-&nbsp;</p>
<ol style="list-style-type: lower-alpha;">
<li>kuaminiwa kutokuwa na hatia hadi ithibitishwe kinyume;&nbsp;</li>
<li>kuarifiwa kuhusu mashtaka na kupewa taarifa ya kutosha kuyahusu;&nbsp;</li>
<li>kuwa na wakati na vifaa vya kutosha kutayarisha nyenzo za kujitetea;&nbsp;</li>
<li>kushtakiwa kwenye mahakama ya umma iliyobuniwa kwa mujibu wa Katiba hii;&nbsp;</li>
<li>kuanzishwa na kumalizika kwa mashtaka bila kucheleweshwa;</li>
<li>kuwepo wakati wa kesi isipokuwa pale ambapo mienendo ya mshtakiwa inatatiza vikao vya kesi hiyo;&nbsp;</li>
<li>kuchagua na kuwakilishwa na wakili na kuelezwa kuhusu haki hii moja kwa moja;&nbsp;</li>
<li>kuwa na wakili aliyetolewa na Serikali kwa gharama ya Serikali yenyewe, endapo haki yake ya msingi imevunjwa, na aarifiwe kuhusu haki hii moja kwa moja;&nbsp;</li>
<li>kunyamaza, na kutotoa ushahidi wakati wa kesi;</li>
<li>kuelezwa mwanzoni kuhusu ushahidi ambao kiongozi wa mashtaka ananuia kutumia na kuweza kuufikia ushahidi huo.</li>
<li>kuleta na kupinga ushahidi;</li>
<li>kutolazimishwa kutoa ushahidi wa kujifunga;&nbsp;</li>
<li>kuwa na usaidizi wa mkalimani bila ya kulipishwa endapo mshtakiwa hawezi kuelewa lugha inayotumiwa katika kesi;&nbsp;</li>
<li>kutohukumiwa kwa kitendo, au kosa ambalo wakati wa utendekaji au ukosaji halikuwa- <em>(i) kosa nchini Kenya;</em> au<em> (ii) kosa la jinai chini ya sheria ya kimataifa;&nbsp;</em></li>
<li>kutoshtakiwa kwa kosa la kulinganishwa na tendo au kosa ambalo mtu huyo amewahi ama kuachiliwa au kuhukumiwa kwalo;&nbsp;</li>
<li>kunufaika kwa angalau adhabu ndogo kabisa katika adhabu zilizoruhusiwa endapo adhabu iliyoidhinishwa kwa kosa lake imebadilishwa kati ya muda wa utendekaji wa kosa hilo na wakati wa kuhukumiwa; na&nbsp;</li>
<li>kukata rufani au kuchunguzwa upya kwa kesi hiyo na mahakama ya ngazi ya juu.</li>
</ol>
<p>(3) Kila kifungu hiki kinapohitaji taarifa kutolewa kwa mtu, taarifa hiyo itatolewa katika lugha anayoielewa mtu huyo.</p>
<p>(4) Ushahidi unaopatikana katika njia inayokiuka haki yoyote au uhuru wowote wa kimsingi uliotolewa katika Sheria ya Haki utaachwa endapo utekelezaji wa ushahidi huo utafanya kesi kukosa haki au uwe kikwazo katika upatikanaji wa haki.</p>
<p>(5) Mshtakiwa-</p>
<ol style="list-style-type: lower-alpha;">
<li>anayeshtakiwa kwa kosa fulani, kando na kosa ambalo mahakama inaweza kukamilisha kwa haraka, atakuwa na ruhusa endapo ataomba, ya kupata nakala ya rekodi za kesi.</li>
<li>ana haki ya kupata nakala ya rekodi ya kesi ya vikao vya mashtaka kwa wakati unaofaa baada ya kukamilishwa kwa kesi hiyo, kwa malipo fulani kama inavyoidhinishwa na sheria.</li>
</ol>
<p>(6) Mtu aliyehukumiwa kwa kosa la jinai anaweza kulalamikia mahakama kuu ili kusikizwa upya kwa kesi iwapo-</p>
<ol style="list-style-type: lower-alpha;">
<li>rufani yake imetupiliwa mbali na mahakama ya ngazi za juu ambayo mtu huyo alikuwa na haki ya kukata rufani, au awe hakukata rufani katika muda unaoruhusiwa kufanya hivyo; na&nbsp;</li>
<li>ushahidi mpya na wa kushawishi umepatikana.</li>
</ol>
<p>(7) Ili kutimiza haki, mahakama inaweza kuruhusu msuluhishi kusaidia mlalamishi au mshtakiwa kuwasiliana na mahakama.</p>
<p>(8) Kifungu hiki hakikatazi kuzuiwa kwa vyombo vya habari ama umma kutokuwa mahakamani, kama kuzuiwa huko ni muhimu, katika jamii huru na ya kidemokrasia, ili kuwalinda mashahidi, wanyonge, maadili, utulivu wa umma, ama usalama wa kitaifa.</p>
<p>(9) Bunge litatunga sheria ya kutoa ulinzi, haki na hali ya waathiriwa wa hatia.</p>
<h3>Haki za walio kizuizini, walioshikwa ama waliofungwa</h3>
<p>51. (1) Mtu yeyote anayezuiliwa kisheria, awe amehukumiwa au la, ana haki zote na uhuru wa kimsingi unaoelezwa kwenye Katiba hii, isipokuwa kwa kiwango kwamba haki au uhuru huo wa kimsingi hauambatani kabisa na sababu yake ya kuwa kwenye jela.</p>
<p>(2) Mtu yeyote aliye kizuizini ama aliyezuiliwa ana haki ya kulalamika ili kutolewa amri ya kufikishwa mahakamani.</p>
<p>(3) Bunge litatunga sheria ambayo-</p>
<ol style="list-style-type: lower-alpha;">
<li>itatoa kanuni za kushughulikiwa kibinadamu kwa walio kizuizini, waliokamatwa au waliofungwa jela; na&nbsp;</li>
<li>kuzingatia sheria mwafaka za haki za binadamu za kimataifa.</li>
</ol>
<h2 style="text-align: center;">Sehemu ya 3 -Utekelezaji mahususi wa haki</h2>
<h3>Ufafanuzi wa sehemu hii</h3>
<p>52. (1) sehemu hii inafafanua kwa undani baadhi ya haki ili kuhakikisha kiwango cha juu katika kutekeleza haki hizo na uhuru wa kimsingi kwa makundi fulani ya watu.</p>
<p>(2) sehemu hii haitafasiriwa kama kuwekea mipaka au kustahilisha haki yoyote.</p>
<h3>Watoto</h3>
<p>53. (1) Kila mtoto ana haki ya-&nbsp;</p>
<ol style="list-style-type: lower-alpha;">
<li>jina na uraia kuanzia anapozaliwa;&nbsp;</li>
<li>elimu ya msingi bila malipo na ya lazima;</li>
<li>Lishe bora ya kimsingi, makazi na huduma za afya ;&nbsp;</li>
<li>kulindwa dhidi ya kutumiwa vibaya, kutelekezwa, tamaduni za kuumiza, aina zozote za ghasia, matendo na adhabu zisizo za kibinadamu, kutumiwa vibaya, na kazi yoyote ya kunyanyasa au ya kuhatarisha;</li>
<li>kutunzwa na kulindwa na wazazi, ambayo inahusu wajibu sawa kutoka kwa mama na baba wa kumkimu mtoto, iwe wameoana au la; na</li>
<li>kutofungwa kinyume na matakwa yake isipokuwa endapo hiyo ndiyo hatua ya mwisho, na wakizuiliwa-</li>
</ol>
<ol style="list-style-type: lower-roman;">
<li style="padding-left: 30px;">kuzuiliwa kwa muda mfupi na unaostahili tu; na</li>
<li style="padding-left: 30px;">kutenganishwa na watu wazima katika jela huku ikizingatiwa umri na jinsia ya mtoto.</li>
</ol>
<p>(2) maslahi ya mtoto ni muhimu sana katika kila suala linalomhusu mtoto.</p>
<h3>Watu Wenye Ulemavu</h3>
<p>54. (1) Watu wenye ulemavu wana haki ya-&nbsp;</p>
<ol style="list-style-type: lower-alpha;">
<li>kuheshimiwa na kupewa heshima ya binadamu ikiwemo, kushughulikiwa, kuzungumziwa na kutajwa, kwa njia isiyowadunisha au kuwadhalilisha;&nbsp;</li>
<li>kupata elimu katika taasisi za elimu na vifaa vya watu wenye ulemavu vilivyofungamanishwa na jamii kwa minajili ya maslahi yao;&nbsp;</li>
<li>kufikia ipasavyo sehemu zote zinazofikwa na umma, usafiri wa umma na habari na mawasiliano;</li>
<li>kutumia lugha ya ishara, Breli, na njia nyingine mwafaka za mawasiliano; na&nbsp;</li>
<li>kupata nyenzo na vifaa vinavyoweza kuwasaidia kukabiliana na matatizo ya ulemavu huo;</li>
</ol>
<p>(2) Serikali itahakikisha kuendelea kwa utekelezaji wa kanuni kwamba, angalau asilimia tano ya maafisa katika mashirika, wanaochaguliwa au kuteuliwa, ni watu wenye ulemavu.</p>
<h3>Vijana</h3>
<p>55. (1) Serikali itachukua hatua, ikiwemo miradi ya vitendo sawazishi, kuhakikisha kwamba vijana-&nbsp;</p>
<ol style="list-style-type: lower-alpha;">
<li>wanapata elimu na mafunzo yanayofaa;</li>
<li>wana fursa ya kujumuika, kuwakilishwa na kushiriki katika nyanja za kisiasa, kijamii kiuchumi na nyanja nyingine za maisha;&nbsp;</li>
<li>wanapata kazi; na&nbsp;</li>
<li>kulindwa dhidi ya tamaduni zinazodhuru na kunyanyasa.</li>
</ol>
<h3>Makundi yaliyotengwa na kubaguliwa</h3>
<p>56. (1) Serikali itatekeleza mipango inayonuia kuhakikisha kuwa makundi yaliyotengwa na kubaguliwa -&nbsp;</p>
<ol style="list-style-type: lower-alpha;">
<li>yanashiriki na kuwakilishwa katika uongozi na nyanja zote za maisha;</li>
<li>&nbsp;yanapewa nafasi maalum katika nyanja za elimu na uchumi;&nbsp;</li>
<li>yanapewa fursa maalum ya kuajiriwa;&nbsp;</li>
<li>yanakuza tamaduni zao, lugha na kaida zao; na</li>
<li>yanapata maji, huduma za afya na miundombinu ya usafiri;</li>
</ol>
<h3>Wazee katika jamii</h3>
<p>57. (1) Serikali itachukua hatua kuhakikisha kuwa haki za wazee-&nbsp;</p>
<ol style="list-style-type: lower-alpha;">
<li>kushiriki kikamilifu katika masuala ya jamii;&nbsp;</li>
<li>kutafuta maendeleo ya kibinafsi;&nbsp;</li>
<li>kuishi kwa hadhi na heshima na kuwa huru dhidi ya dhuluma;&nbsp;</li>
<li>kupata malezi ya kufaa na msaada kutoka kwa familia zao na Serikali.</li>
</ol>
<h2 style="text-align: center;">Sehemu ya 4- Hali ya hatari</h2>
<h3>Hali ya hatari</h3>
<p>58. (1) Hali ya hatari inaweza kutangazwa tu kwa kuzingatia Kifungu cha 132 (4) (d) na pale tu-</p>
<ol style="list-style-type: lower-alpha;">
<li>Nchi inatishiwa na vita, uvamizi, upinzani mkubwa, vurugu, janga la kitaifa au dharura zingine za umma; na</li>
<li>tangazo hilo ni muhimu katika kukabiliana na hali ya hatari iliyotangazwa.</li>
</ol>
<p>(2) Tangazo la hali ya hatari, na sheria yoyote itakayotungwa au hatua nyingine itakayochukuliwa kutokana na tangazo hilo, itatekelezeka tu -</p>
<p>kwa matazamio; na&nbsp;</p>
<p>kwa muda usiozidi siku kumi na nne kutoka siku ya kutangazwa kwa hali hiyo ya hatari, isipokuwa Baraza Kuu la Kitaifa liamue kuendeleza tangazo hilo.</p>
<p>(3) Baraza Kuu la Kitaifa linaweza kuendeleza tangazo la hali ya hatari &ndash;</p>
<ol style="list-style-type: lower-alpha;">
<li>kutokana na uamuzi uliochukuliwa-</li>
</ol>
<ol style="list-style-type: lower-roman;">
<li style="padding-left: 30px;">kufuatia mijadala ya wazi Bungeni; na&nbsp;</li>
<li style="padding-left: 30px;">idadi kubwa ya wabunge kama inavyodokezwa katika ibara Ya (4); na&nbsp;</li>
</ol>
<p style="padding-left: 30px;">b. kwa muda usiozidi miezi miwili kwa wakati mmoja.</p>
<p>(4) Nyongeza ya kwanza ya kipindi cha hali ya hatari inahitaji kuungwa mkono na&nbsp;thuluthi mbili ya kura za wabunge, na itakayofuatia inahitaji kuungwa mkono na angalau robo tatu ya wabunge.</p>
<p>(5) Mahakama ya Juu inaweza kuamua kuhusu kufaa kwa-</p>
<ol style="list-style-type: lower-alpha;">
<li>&nbsp;tangazo la hali ya hatari;</li>
<li>nyongeza yoyote ya muda wa tangazo la hali ya hatari; na</li>
<li>sheria yoyote itakayotungwa au hatua yoyote nyingine itakayochukuliwa, kwa sababu ya tangazo la hali ya hatari.</li>
</ol>
<p>(6) Sheria yoyote inayotungwa kwa sababu ya tangazo la hali ya hatari,&nbsp;</p>
<ol style="list-style-type: lower-alpha;">
<li>inaweza kuzuia uhuru wa kimsingi ulio katika Sheria ya Haki iwapo tu ni kwa kiwango kwamba-</li>
</ol>
<ol style="list-style-type: lower-roman;">
<li style="padding-left: 30px;">&nbsp;uzuiaji huo unastahili kutokana na dharura hiyo; na&nbsp;</li>
<li style="padding-left: 30px;">sheria hiyo inaambatana na majukumu ya Jamhuri chini ya sheria ya kimataifa kuhusiana na hali ya hatari.</li>
</ol>
<p style="text-align: left; padding-left: 30px;">b.&nbsp; Haitatekelezwa hadi ichapishwe kwenye Gazeti rasmi la serikali.</p>
<p>(7) Tangazo la hali ya hatari au sheria inayotungwa au hatua yoyote nyingine inayochukuliwa kwa sababu ya tangazo lolote, haitaruhusu au kuidhinisha kufidia kwa Serikali au mtu yeyote kwa misingi ya tendo lolote la ukiukaji wa sheria.</p>
<h3 style="text-align: center;">Sehemu ya &ndash; 5 Tume ya Kitaifa ya Haki za Binadamu na Usawa ya Kenya</h3>
<h3>Tume ya Kitaifa ya Haki za Binadamu na Usawa ya Kenya</h3>
<p>59. (1) Tume ya Haki za Kibinadamu na Usawa imeundwa.</p>
<p>(2) Majukumu ya Tume hii ni-</p>
<ol style="list-style-type: lower-alpha;">
<li>kuendeleza kuheshimika kwa haki za binadamu na kuendeleza utamaduni wa kuheshimu haki za binadamu katika Jamhuri;&nbsp;</li>
<li>kuendeleza usawa wa kijinsia na usawazishaji kwa jumla, kuratibu na kuhakikisha jinsia imezingatiwa katika maendeleo ya kitaifa;&nbsp;</li>
<li>kuimarisha na kulinda uzingativu wa haki za binadamu katika taasisi za umma na za kibinafsi;&nbsp;</li>
<li>kufuatilia, kuchunguza na kuripoti uzingativu wa haki za binadamu katika nyanja zote za kitaifa zikiwemo idara za usalama wa kitaifa;&nbsp;</li>
<li>kupokea na kuchunguza malalamiko kuhusu tuhuma za ukiukaji wa haki na hivyo basi kuchukua hatua za kupata marekebisho yanayofaa pale ambapo haki za binadamu zimekiukwa;</li>
<li>&nbsp;kwa juhudi zake au kwa misingi ya malalamiko, kuchunguza au kutafiti juu ya haki za binadamu, na kutoa mapendekezo ya kuimarisha utendakazi wa mashirika ya Serikali;&nbsp;</li>
<li>kuwa kama chombo kikuu cha Serikali katika kuhakikisha uzingativu wa majukumu yaliyo chini ya maagano na mikataba inayohusu haki za binadamu;</li>
<li>kuchunguza mienendo yoyote katika masuala ya serikali, au kitendo au kosa katika utawala wa umma katika nyanja zote za serikali zinazotuhumiwa au kushukiwa kudhulumu au kutofaa, na kupelekea utovu wa nidhamu au dhuluma;&nbsp;</li>
<li>kuchunguza malalamiko yoyote kuhusu mienendo ya afisa ambayo ni pamoja na matumizi mabaya ya mamlaka, matendo mabaya, dhihirisho la kutotenda haki au kuvunja sheria, au kunyanyasa, na kutoshughulika;</li>
<li>kuripoti malalamiko yaliyochunguzwa katika aya ya (h) na (i) na kuchukua hatua za kurekebisha;&nbsp;</li>
<li>kutekeleza jukumu lingine lolote linaloagizwa na sheria.</li>
</ol>
<p>(3) kila mtu ana haki ya kulalamika kwa tume akidai kwamba haki na uhuru wa kimsingi katika Sheria ya Haki zimenyimwa, zimekiukwa, zimevunjwa au kutishiwa.</p>
<p>(4) Bunge litatunga sheria kutoa uwezo kamili wa sehemu hii, na sheria nyingine yoyote kama hii inaweza kupanga upya Tume hii na kuzifanya kuwa mbili au zaidi zilizotenganishwa.</p>
<p>(5) Iwapo Bunge litatunga sheria ya kupanga upya Tume chini ya ibara ya (4) -&nbsp;</p>
<ol style="list-style-type: lower-alpha;">
<li>sheria hiyo itagawa kila jukumu la Tume iliyotajwa katika Kifungu hiki kwa tume moja au nyingine zinazoirithi.&nbsp;</li>
<li>kila mojawapo ya tume hizi zilizorithi, itakuwa na mamlaka sawa na ile ya Tume ambayo imetajwa katika Kifungu hiki; na&nbsp;</li>
<li>kila tume iliyorithi itakuwa tume kwa maana ya iliyoko katika Sura ya Kumi na Tano, na itakuwa na hadhi na mamlaka sawa na tume zilizo chini ya Sura hii.</li>
</ol>
<p>&nbsp;</p>
